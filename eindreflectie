EINDREFLECTIE
Feedback Op De Module (-voering)
Wat betreft de nieuwe versie van deze module is er een hoop commotie geweest op den duur. Ik ben een type persoon dat zich goed aan planningen kan houden zo lang er overzicht is. Bij deze module ontbrak het mij aan overzicht, een probleem dat heel veel studenten schenen te hebben. Hoewel ik begrip heb voor de docenten, die ook voor een nieuw ‘project’ staan om dit vak zin te geven en hun draai er in te vinden, vond ik dat het uitermate slecht was georganiseerd.
Het was voor veel studenten namelijk niet duidelijk wat precies opgeleverd moest worden; Dit kwam vooral door de verspreiding van bron-informatie en opdrachten over het platform GitHub, Natschool, de UbiPsych site en daarnaast de informatie die mondeling tijdens contacturen werd doorgegeven. Ook verdwenen docenten tijdens de werkuren voor een aantal uur, soms zonder te laten weten of- en voor hoelang ze dan weg zouden zijn. 
Het is trending onder docenten om dat te scharen onder het mom van ‘op HBO wordt een zelfstandige werkhouding verwacht’ en dit wordt ook zo gecommuniceerd naar de leerlingen. Wanneer docenten zonder enige vorm van notie van de vloer verdwijnen krijg ik echter het gevoel dat wij als klas aan ons lot worden overgelaten en het nekt de motivatie enigszins, omdat het voor mij aanvoelt alsof ze erg weinig om de module geven. 

Als een docent aanwezig is en bij de studentengroepjes langs gaat op eigen houtje, komt dit erg motiverend over; weer even de aandacht er bij, weer even vaagheden onderuit halen zodat je met je team weer weet wat je aan het doen was de afgelopen paar uur. Vooral bij een zo nieuwe ongestructureerde module is dat nog wel even handig. Als alles eenmaal staat en dusdanig glashelder is, dat je het rode draad van het hele vak bij wijze van spreken met slechts de modulewijzer en de contacturen zou kunnen volgen, dan sta ik vierkant achter ‘op HBO wordt een zelfstandige werkhouding verwacht’.
Ten slotte merkte ik dat de kas en de blackbox voor mij totaal geen fijne werkplekken waren; traag internet, frisse temperaturen, rumoerig/lawaaiig, Je zit dicht op je medestudenten en iedereen loopt achter je langs wat ik ook niet prettig vind. En er was weinig real-estate om te werken. Daarbij kwam dat als je besloot iets nodig te hebben aan materiaal, je niet ‘even naar de stad kon lopen’ (pipoos, action bijvoorbeeld) wat ook helpt weer even te ontspannen. Dit had invloed op mijn productiviteit. Als het aan de wijnhaven mogelijk was geweest had ik mij een stuk beter kunnen concentreren. 

Peer Reflectie
Het team bestond uit Kjell, Jordi, Glenn en mijzelf. Wij hadden erg diverse persoonlijkheden en achtergronden, met vooral allemaal CMD-gerelateerde competenties. Zover ik weet hadden we ook nog niet eerder samengewerkt als team; behalve dat Kjell en ik in dezelfde groep zaten tijdens Being A Designer. 

Zelf voegde ik me, na wat informatie inwinning en overleg bij docent Michiel, bij het team aan het begin van Week 2. Ik had voor wat betrof het team concept weinig gemist aangezien het vorige concept; een erotiek of dating toepassing, net werd geschrapt en aan iets nieuws werd begonnen. Wegens drukte en herkansingen nog lopende uit het vorige kwartaal, was ik namelijk niet helemaal zeker of ik het vak ging volgen. Ik bleek echter weer rust in mijn planning te hebben en had me wel ingeschreven; ik besloot daarom toch nog aan te sluiten en er voor te gaan.

Kjell
Als team konden we op zich opschieten. Met Kjell kan ik het persoonlijk goed vinden; Ik zie hem ook als de meest gedisciplineerde van ons allemaal. Kjell had de meeste affiniteit met programmeren en is ook gezellig in de omgang. Soms heb ik wel het idee dat hij wat beter zijn mening zou kunnen leren ventileren, zonder achteraf (te laat) te horen wat hij vond van bijvoorbeeld de communicatie. Een fijne teamgenoot om mee te werken. Kjell heeft goede schetsvaardigheden waar we snel dingen mee gevisualiseerd kregen. Kjell was in de tweede helft van het kwartaal wel eens een beetje te laat maar dat was niet storend.

Glenn
Glenn deed in het begin goed zijn best en was wel pro-actief aanwezig wanneer hij er was. De nadruk ligt hierbij op: wanneer hij er was. Naarmate het vak vorderde en de weken voorbij gingen was hij vaker afwezig met als reden dat hij graag thuis wou werken. Die afwezigheid werd niet gemeld tot wij er naar vroegen waar hij was. Ook zei hij soms ergens aan te werken thuis wat ik persoonlijk betwijfelde. Wel heb ik gemerkt dat hij zijn best deed er op het eind nog wat van te maken en een inhaalslag ging doen. Qua persoonlijkheid paste Glenn verder wel in het team en was gezellig.

Jordi
Jordi is op zich een prima kerel. Zodra de druk toenam en deadlines in zicht kwamen raakte hij wel al snel gestrest en dan kon hij zichzelf niet helemaal beheersen. We botsten een paar keer omdat er op hemzelf ook wel een en ander aan te merken was. Jordi verdween namelijk een keer halverwege de dag, zonder melding naar mij en Kjell. Wij hebben toen samen de tests uitgevoerd. Andere keren ging hij eerder weg met een vaag excuus of moest hij tussendoor ergens heen en kwam vervolgens veel later dan verwacht weer bij de groep. Hij zat een keer zonder mijn toestemming op mijn laptop te werken waarop ik hem aansprak, waarna ik het idee kreeg alsof hij zich daarna agressiever tegenover me opstelde. Hij gebruikte onfatsoenlijk grof taalgebruik toen ik de behuizing niet op het  geplande moment af had. 

Ook gedroeg hij zich ietwat autoritair op een niet-assertieve manier en had veel te zeggen over de rest van het team, terwijl ik de kwaliteit van zijn werk persoonlijk slordig en van erg lage kwaliteit vond. We hadden geen klik maar wel konden we op acceptabel niveau met elkaar opschieten.
Reflectie op mezelf

Negatieve invloed door ontbrekende structuur
Door de onduidelijke structuur van het vak had ik sterk het gevoel achter de zaken aan te moeten lopen. Hier hadden veel studenten last van en de docenten hebben hier ook een sessie in het auditorium voor gehouden, wat ik netjes en ietwat verhelderend vond. Helaas werkte de algemene gang van zaken wel demotiverend en mede door de slechte werkomgeving kon ik mijn aandacht er soms moeilijk bij houden. Dit was te merken aan dat ik soms inspiratieloze momenten had en dan een half uur niets zat te doen, dan aan het uitzoeken was wat ik überhaupt moest doen die week, vervolgens aan het uitzoeken was wat de richtlijnen waren voor de opdrachten en verslagen en reflecties, en dan pas aan de slag kon met inhoud typen. 
De colleges van Rob van der Willigen vond ik wel erg duidelijk en waren een rustmoment waarbij ik zaken weer kon volgen. Dit lag ook wel aan het lokaal en de vorm waarin we kennis tot ons namen. 
Aanwezigheid
Iedereen kwam wel eens te laat variërend van 10 minuten tot een uur, dit werd echter niet altijd gecommuniceerd. Wat betrof mijn aanwezigheid betreur ik dat ik pas op 16 februari aanschoof en de kickoff had gemist. Ook had ik in de ochtend meerdere malen de waterbus voor mijn neus zien vertrekken, of was ik zelfs een keer in de verkeerde gestapt. Hierdoor ben ik enkele keren een half uur of zelfs een uur te laat gekomen. Tevens ben ik in week 6 toen wij zelf hadden afgesproken met het team, wegens drukte een keer afwezig geweest. Ik heb mij toen wel van tevoren afgemeld. Wanneer ik de waterbus miste liet ik dit meteen weten. 

Communicatie en oplevering
Over mijn reilen en zeilen van dit vak ben ik juist wel en tevens minder tevreden. Tevreden genoeg over de kwaliteit van de deliverables, minder tevreden over de communicatie van mijn kant. Ik ben content met de kwaliteit van de stukken die ik heb opgeleverd en mijn betrokkenheid, inzet en communicatie in de eerste helft van het kwartaal. Naar het eind toe kreeg ik het drukker, werd het chaotischer, sliep ik te weinig en dat was denk ik aan mijn houding te zien tijdens onze teambijeenkomsten. 

Ook kwamen deliverables van mijn kant later dan afgesproken, maar wel- op tijd! af. Het ging hierbij om mijn gedeelte van het teamverslag (week 3), vervolgens was de revisie er van ook later dan gepland af, en ten slotte ging het om de behuizing van ons internet of things device. 

De reden dat ik deze deadlines niet haalde, was omdat ik me aan mijn eigen agenda hield en meer deadlines ook van buiten school had. Hier wist het team niet van af en ik had, zonder uit te rekenen of het voor mij wel haalbaar was, ook ingestemd met de deadlines. 
Vervolgens deed ik alles later dan gepland. Ik ging hier anders mee om omdat ik wist dat het wel op tijd voor de inleverdeadlines af zou zijn, en kan begrijpen dat het tegenover het team laks leek, terwijl ik van ongeveer half 7 ‘s ochtends tot half 12 ‘s avonds bijna non-stop aan het werk was in de laatste twee weken. Ik prioriteer mijn betaalde opdrachten namelijk boven schoolopdrachten maar zorg er wel voor dat de laatste deadlines gehaald worden. 

Conclusie
Mijn leerpunt hieruit is dat ik realistischer moet plannen met het ogen op mijn andere activiteiten, en ook meer moet communiceren daarover naar het team. Ondanks het feit dat alles op tijd af was creëerde ik wel onrust in het team door dingen later af te hebben dan gepland, wat we in de laatste twee weken niet echt konden gebruiken. Tevens had ik misschien het team moeten toestaan te helpen bij de behuizing. 
